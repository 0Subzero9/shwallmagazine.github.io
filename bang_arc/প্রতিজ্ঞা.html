<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>প্রতিজ্ঞা</title>
</head>
<body>
    <h1>প্রতিজ্ঞা</h1>
    <p>
        ১। <br>
        ১১/ ০৭/ ২০১১<br>
        <br>
        প্রিয়তমা,<br>
        জানি না কেমন আছো। আমি একদম ই ভালো নেই। আর কতদিন! আর কতদিন তোমাদের ছাড়া দূরে থাকতে হবে? গত চিঠিতে তোমাকে বলেছিলাম আমাদের সন্তানের একটি ছবি পাঠিয়ে দিতে। চিঠিটি হয়তো তোমার কাছে পৌঁছায়নি। তুমি কি আমাদের পরিকল্পনা অনুযায়ী ওর নাম রুবাই রেখেছো? তোমার কথা মতো আমি রুবাই এর জন্য অনেক কিছুই কিনেছি। আর তোমার জন্যে এখানকার প্রসিদ্ধ পাথরের আংটি টি কিনেছি। আচ্ছা, রুবাই কি তার বাবাকে চিনে? মিশন শেষে বাড়ি ফিরলে সে কি আমাকে বাবা বলে ডাকবে? নাকি অপরিচিত কেউ ভেবে ভয় পেয়ে তোমার কোলে মুখ লুকাবে?<br>
        <br>
        এখানকার অবস্থা খুব একটা ভালো না। শত্রুপক্ষের দৃষ্টি এখন আমাদের ঘাটীর উপর।  আমরা বাংলাদেশীরা ছাড়াও আরো কয়েকটি দেশের সৈন্যরা এখানে রয়েছে। আশা করছি খুব শীঘ্রই এখানে আমরা শান্তির পতাকা উড়িয়ে দেশে ফিরতে পারবো। <br>
        <br>
        তোমার কি মনে পরে সেদিনের কথা? যেদিন আমি প্রথম তোমাকে সেনাবাহিনী তে যোগদানের সিদ্ধান্ত টি জানাই। তুমি অনেক রাগ করেছিলে। বাহিরে বাহিরে খুব রাগ দেখালেও, বুঝে গিয়েছিলাম তোমার ভিতরে কাজ করছিলো তীব্র এক ভয়। আমাকে হারানোর ভয়। কিন্তু তোমাকে আমি একটি কথা দিয়েছিলাম। তুমি কিছুটা সাহস পেয়েছিলে। বলেছিলে, “দিন শেষে আমার কাছেই ফিরে এসো”। আমি তোমাকে দেওয়া কথাটি রাখবো। তোমার কাছেই ফিরে আসবো।<br>
        <br>
        আজ আর লিখবার সুযোগ নেই। রুবাই কে তার বাবার ভালোবাসা দিও। সাবধানে থেকো। আর শোনো, খুব ভালোবাসি তোমায়।<br>
        <br>
        ইতি,<br>
        তোমার শাহেদ। <br>
        <br>
        ২<br>
        দেশে ফিরে এসেছি। আমাকে বরণ করার জন্যে লাখো মানুষ। এতো মানুষের ভিড়ে তোমাকে খুঁজে  পাচ্ছি না। কোথায় তুমি? কোথায় আমার রুবাই? <br>
        এইত্তো তুমি। মায়ের সাথে বাবাকে বরণ করতে আমার রুবাই ও এসেছে। তোর চোখ দুটো একদম তোর মায়ের মতোই হয়েছে রে রুবাই। কি করুণ চাহনী আমার রুবাই এর। মায়ের বুকে মাথা রেখে আমার কাছেই তো এলো। তাহলে কি রুবাই তার বাবাকে চিনতে পেরেছে? আজ তো রুবাই এর বাবাকে দেশের কোটি কোটি মানুষ চেনে। <br>
        তুমি কাঁদছো। এটি কি আনন্দের কান্না? গর্বের কান্না? নাকি অন্য কিছু? আমি তো তোমার কথা রেখেছি। তোমার কাছে ফিরে এসেছি। আমার দেশের মাটিতে ফিরে এসেছি। আমি ফিরে এসেছি শুধু শান্তিরক্ষী বাহিনীর একজন গর্বিত সৈনিক হিসেবে নয়। আমি ফিরে এসেছি একজন বাবা হিসেবে, একজন স্বামী হিসেবে। হয়তো আমি ফিরে এসেছি বাংলাদেশের পতাকা দিয়ে মোড়ানো কফিনে একজন শহীদ হিসেবে। কিন্তু আমি তোমার কথা রেখেছি প্রিয়, আমি তোমার কথা রেখেছি। <br>
        
    </p>
</body>
</html>